# Capitolo 2: Dentro Dark Dungeons

Dark Dungeons è un volume massiccio, e può sembrare piuttosto
intimidatorio; specialmente se non avete mai giocato prima. Questo
capitolo illustra ciò che i personaggi di Dark Dungeons fanno nel corso
della loro carriera di avventurieri, e come il libro è strutturato per
rispecchiare il percorso di tale storia.

### Dalle stalle alle stelle

Gli avventurieri iniziano la loro carriera come novizi inesperti e
malamente equipaggiati.

Nel corso della loro carriera, diventeranno molto più potenti e capaci -
questa capacità viene misurata in termini di "livello". Iniziano al 1°
livello e possono arrivare fino al 30°-36° livello prima di
intraprendere (si spera) il percorso che li renderà Immortali - in cui
li attendono altri 36 livelli di esperienza.

Tuttavia, anche gli avventurieri di primo livello sono una spanna sopra
le persone normali.

Si presume che gli avventurieri siano stati addestrati da (o abbiano
fatto apprendistato presso) mentori più anziani. Quindi anche al primo
livello hanno una capacità di combattimento superiore alla media e forse
anche la capacità di lanciare un semplice incantesimo o di scacciare i
non morti minori con il potere della loro fede.

Tuttavia, non sono affatto le uniche persone ad aver superato questo
tipo di addestramento. Le guardie cittadine possono essere combattenti
di basso livello, e un villaggio può essere protetto da un mago di medio
livello. I personaggi addestrati sono più comuni nelle alte sfere della
società, dove c'è un bisogno meno pressante di svolgere un lavoro
mondano per mettere cibo sulla tavola e dove tale formazione ed
esperienza è considerata un buon addestramento per un governante.

Di conseguenza, molti castelli e grandi templi sono gestiti da
avventurieri esperti che possiedono la saggezza e la capacità necessarie
per comprendere quali problemi necessitano del tocco di un avventuriero
ma non hanno il tempo di risolverli da soli. Tali personaggi sono
eccellenti mecenati per i nuovi avventurieri – i quali aspirano a
raggiungere pure loro una tale posizione.

### Intraprendere una vita d'avventura

Anche se è possibile per un Game Master decidere diversamente, Dark
Dungeons presume che i nuovi personaggi inizino al primo livello. Ci
sono molte razze - sia umanoidi che di altro tipo - nel mondo, Dark
Dungeons presume che la maggior parte degli avventurieri saranno umani;
con l'occasionale presenza di semi-umani.

Il **Capitolo 4:** Creazione di un personaggio condurrà attraverso il
processo di creazione di un personaggio, e include le regole speciali
che si applicano alle diverse classi di personaggi. Tutti i personaggi
avranno certe abilità, come le abilità e i talenti con le armi, e alcuni
personaggi saranno anche in grado di lanciare incantesimi. I prossimi
tre capitoli di Dark Dungeons descrivono queste abilità.

Il **Capitolo 5:** Prove di abilità e capacità contiene le regole per
l'uso delle abilità e una descrizione di ogni singola competenza.

Il **Capitolo 6:** Maestria delle armi contiene informazioni sulle
competenze che un personaggio può ottenere con le diverse armi (e sui
diversi gradi di maestria nell'uso di tali armi).

Il **Capitolo 7:** Incantesimi e lancio di incantesimi contiene le
regole per imparare e lanciare incantesimi, oltre a una descrizione di
ogni incantesimo.

### La prima avventura

Prima di partire per la loro prima missione, la maggior parte degli
avventurieri vorrà spendere un po' del suo denaro in equipaggiamento.

Il **Capitolo 8:** Equipaggiarsi per l'avventura contiene i listini e le
descrizioni di un'ampia varietà di attrezzature e servizi che i
personaggi potrebbero voler acquistare.

Alcuni di questi - come la costruzione di castelli - saranno fuori dalla
portata degli avventurieri principianti, ma i beni di prima necessità,
come armi, lanterne, corde e così via, si riveleranno sia accessibili
che essenziali. Gli avventurieri principianti potrebbero anche voler
assumere uomini d'arme che li accompagnino nelle missioni pericolose.

Una volta acquistato l'equipaggiamento, gli avventurieri sono pronti a
partire.

Alcune storie possono variare, ma è più comune per gli avventurieri di
basso livello che stanno appena iniziando la loro carriera iniziare
facendo piccoli lavori nella loro area locale.

Questo potrebbe includere combattere i banditi o le tribù di umanoidi
locali; o esplorare grotte e rovine nelle vicinanze. La maggior parte di
questi lavori e missioni iniziali non comporteranno l'allontanarsi
troppo dalla civiltà e contempleranno l'esplorazione del sottosuolo.

Il **Capitolo 9:** Avventure nel sottosuolo fornisce le regole e le
linee guida per l'esplorazione sotterranea; e il **Capitolo 10:**
Combattimento illustra le regole per combattere qualsiasi pericolo che
si trovi nei sotterranei.

Naturalmente, tali combattimenti ed esplorazioni avranno le loro
conseguenze. Alcuni avventurieri saranno feriti. Altri moriranno. E
quelli che sopravviveranno emergeranno più esperti e, si spera, più
ricchi.

Il **Capitolo 11:** Guadagnare esperienza illustra le regole riguardo a
come i personaggi si riprendono dalle ferite - sia magiche che mondane -
e persino dalla morte; e fornisce le regole per l'acquisizione di
esperienza e il conseguente aumento di livello. Fornisce anche le regole
su come gli avventurieri possono spendere le ricchezze recuperate per
migliorare le loro abilità.

### Espandere gli orizzonti

Dopo alcune avventure, la maggior parte dei gruppi di avventurieri
inizierà ad avventurarsi sempre più lontano.

Sia per una maggiore sicurezza che per necessità, inizieranno ad
esplorare le pericolose terre selvagge che si trovano oltre i confini
delle aree civilizzate. I pericoli saranno maggiori in queste zone, come
anche le potenziali ricompense.

Il **Capitolo 12:** Nel vasto mondo contiene le regole per tali
esplorazioni, nonché le regole per gli incontri urbani qualora gli
avventurieri decidano di visitare le grandi città.

### Potere e responsabilità

Una volta raggiunto il 9°-11° livello, gli avventurieri si saranno
probabilmente fatti un buon nome nel loro paese e probabilmente questo
sarà giunto all'attenzione dei governanti del paese.

È quindi la prassi (anche se non è affatto un obbligo - alcuni gruppi di
avventurieri continuano a vagare per tutta la loro carriera senza
stabilirsi in un luogo) che a questi avventurieri vengano concessi
titoli nobiliari, e ci si aspetta che espandano il dominio del loro
signore nelle terre selvagge.

A questo punto, il fulcro del gioco passa da un'attività prevalentemente
avventurosa a un'attività prevalentemente politica con avventure
occasionali. Il **Capitolo 13:** Stabilirsi contiene le regole per
acquisire e gestire feudi e domini, compresa la gestione dell'economia e
l'attrazione (e la gestione del benessere) della popolazione nella nuova
area.

Naturalmente, tutti i mostri di una zona non si alzano semplicemente e
se ne vanno quando qualcuno piazza un castello nei loro territori -
quindi dovranno essere uccisi o cacciati via man mano che la terra viene
colonizzata.

Allo stesso modo, i nobili rivali (dello stesso paese o di stati nemici)
potranno fare del loro meglio per assicurarsi che i nuovi arrivati
falliscano.

Tutto questo significa che la vita non è solo organizzare feste e
assicurarsi che i conti si bilancino. C'è ancora molto intrigo e
diplomazia e, se tutto il resto fallisce, c'è sempre la possibilità che
la situazione precipiti in guerra aperta. Il **Capitolo 14:** Guerra!
contiene le regole per gli eserciti e per le battaglie campali.

### Un nuovo terreno di gioco

Alla fine, gli avventurieri metteranno gli occhi su obiettivi più alti
del semplice potere temporale. L'immortalità è a portata di mano!

Sia che abbiano trascorso del tempo a governare un dominio o che abbiano
vissuto la vita di un vagabondo, gli avventurieri particolarmente
potenti possono ancora trovare nuovi posti da esplorare.

La realtà mondana non è l'unico mondo esistente. Ci sono altri mondi là
fuori e persino altri piani di esistenza. Ad alti livelli, gli
avventurieri possono esplorare questi piani alla ricerca di conoscenze e
ricchezze ben oltre quelle disponibili in patria.

Il **Capitolo 15:** Al di fuori del mondo fornisce descrizioni di altri
piani di esistenza e dei viaggi planari

Naturalmente, viaggiare sui piani implica anche che gli avventurieri
incontreranno minacce e pericoli molto più grandi di quelli che
potrebbero mai incontrare nella realtà mondana.

Gli avventurieri si troveranno ad incontrare gli Immortali faccia a
faccia e ad essere coinvolti nelle loro trame, insieme alle
macchinazioni di altre creature planari.

Ad un certo punto, gli avventurieri vorranno unirsi ai ranghi degli
Immortali stessi. Farlo non è mai facile, e di solito implica sia
trovare un Immortale esistente disposto a fungere da patrono, sia
sottoporsi a una lunga cerca per dimostrare il proprio valore. Il
**Capitolo 16:** La cerca dell'Immortalità fornisce i dettagli di questo
processo.

### Un nuovo inizio

Se tutto va bene, alla fine gli avventurieri raggiungeranno l'obiettivo
finale - saranno diventati Immortali.

Questo segnerà un nuovo inizio per la loro carriera di avventurieri.
Anche se non si preoccupano più di cose banali come il denaro e sono -
anche come Immortali di primo livello appena nati - molto più potenti
della maggior parte delle creature mortali, sono ancora umili in
confronto ai più potenti Immortali e alle creature del multiverso.

Le avventure a questo livello diventano molto più libere, con la
politica e l'esplorazione che giocano entrambe una loro parte. Mentre la
maggior parte degli Immortali si diverte a fare giochi politici, altri
sono più interessati a immischiarsi negli affari dei mortali, fungendo
da patrono per chierici e cavalieri e agendo come protettori di intere
razze o addirittura creandone di nuove!

Altri Immortali preferiscono vagare per il multiverso ed esplorare i
nuovi orizzonti che tale condizione implica. Altri ancora si ritirano
completamente dall'avventura e vivono semplicemente una vita di comodità
ed edonismo, liberi dalle preoccupazioni dei mortali.

Il **Capitolo 17:** Gli Immortali contiene le regole per giocare a tali
livelli.

Qualunque sia la passione di un Immortale, l'Immortalità è la ricompensa
finale per una vita di avventure.

### Il resto del libro

Oltre il capitolo 17, il resto del libro contiene risorse per il Game
Master. Questo non vuol dire che non dovreste leggerle se non sarete il
Game Master, ma non c'è motivo di farlo e potreste rovinarvi il
divertimento leggendole.

Il **Capitolo 18:** Mostri contiene le abilità e le descrizioni dei vari
tipi di mostri che si possono incontrare nel corso di un'avventura.

Il **Capitolo 19:** Tesori contiene informazioni sul tipo di tesori che
si possono trovare e le descrizioni di molti oggetti magici che gli
avventurieri possono rinvenire o addirittura fabbricare durante la loro
carriera.

Il **Capitolo 20:** Artefatti contiene le regole per gli oggetti magici
più potenti. Gli artefatti possono essere fabbricati solo dagli
Immortali e sono troppo potenti perché i mortali possano usarli in
sicurezza.

Questo non significa che i mortali non li usino comunque, ovviamente.

Infine, il **Capitolo 21:** Consigli per il Game Master contiene
numerosi altri consigli e suggerimenti per il Game Master che non
rientrano in nessun altro capitolo.
